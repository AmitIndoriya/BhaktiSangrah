{
  "array": [
    {
      "title": "श्री हनुमान चालीसा",
      "desc": " दोहा :\n \nश्रीगुरु चरन सरोज रज, निज मनु मुकुरु सुधारि।\nबरनऊं रघुबर बिमल जसु, जो दायकु फल चारि।। \nबुद्धिहीन तनु जानिके, सुमिरौं पवन-कुमार।\nबल बुद्धि बिद्या देहु मोहिं, हरहु कलेस बिकार।। \n \nचौपाई :\n \nजय हनुमान ज्ञान गुन सागर।\nजय कपीस तिहुं लोक उजागर।।\n \nरामदूत अतुलित बल धामा।\nअंजनि-पुत्र पवनसुत नामा।।\n \nमहाबीर बिक्रम बजरंगी।\nकुमति निवार सुमति के संगी।।\n \nकंचन बरन बिराज सुबेसा।\nकानन कुंडल कुंचित केसा।।\n \nहाथ बज्र औ ध्वजा बिराजै।\nकांधे मूंज जनेऊ साजै।\n \nसंकर सुवन केसरीनंदन।\nतेज प्रताप महा जग बन्दन।।\n \nविद्यावान गुनी अति चातुर।\nराम काज करिबे को आतुर।।\n \nप्रभु चरित्र सुनिबे को रसिया।\nराम लखन सीता मन बसिया।।\n \nसूक्ष्म रूप धरि सियहिं दिखावा।\nबिकट रूप धरि लंक जरावा।।\n \nभीम रूप धरि असुर संहारे।\nरामचंद्र के काज संवारे।।\n \nलाय सजीवन लखन जियाये।\nश्रीरघुबीर हरषि उर लाये।।\n \nरघुपति कीन्ही बहुत बड़ाई।\nतुम मम प्रिय भरतहि सम भाई।।\n \nसहस बदन तुम्हरो जस गावैं।\nअस कहि श्रीपति कंठ लगावैं।।\n \nसनकादिक ब्रह्मादि मुनीसा।\nनारद सारद सहित अहीसा।।\n \nजम कुबेर दिगपाल जहां ते।\nकबि कोबिद कहि सके कहां ते।।\n \nतुम उपकार सुग्रीवहिं कीन्हा।\nराम मिलाय राज पद दीन्हा।।\n \nतुम्हरो मंत्र बिभीषन माना।\nलंकेस्वर भए सब जग जाना।।\n \nजुग सहस्र जोजन पर भानू।\nलील्यो ताहि मधुर फल जानू।।\n \nप्रभु मुद्रिका मेलि मुख माहीं।\nजलधि लांघि गये अचरज नाहीं।।\n \nदुर्गम काज जगत के जेते।\nसुगम अनुग्रह तुम्हरे तेते।।\n \nराम दुआरे तुम रखवारे।\nहोत न आज्ञा बिनु पैसारे।।\n \nसब सुख लहै तुम्हारी सरना।\nतुम रक्षक काहू को डर ना।।\n \nआपन तेज सम्हारो आपै।\nतीनों लोक हांक तें कांपै।।\n \nभूत पिसाच निकट नहिं आवै।\nमहाबीर जब नाम सुनावै।।\n \nनासै रोग हरै सब पीरा।\nजपत निरंतर हनुमत बीरा।।\n \nसंकट तें हनुमान छुड़ावै।\nमन क्रम बचन ध्यान जो लावै।।\n \nसब पर राम तपस्वी राजा।\nतिन के काज सकल तुम साजा।\n \nऔर मनोरथ जो कोई लावै।\nसोइ अमित जीवन फल पावै।।\n \nचारों जुग परताप तुम्हारा।\nहै परसिद्ध जगत उजियारा।।\n \nसाधु-संत के तुम रखवारे।\nअसुर निकंदन राम दुलारे।।\n \nअष्ट सिद्धि नौ निधि के दाता।\nअस बर दीन जानकी माता।।\n \nराम रसायन तुम्हरे पासा।\nसदा रहो रघुपति के दासा।।\n \nतुम्हरे भजन राम को पावै।\nजनम-जनम के दुख बिसरावै।।\n \nअन्तकाल रघुबर पुर जाई।\nजहां जन्म हरि-भक्त कहाई।।\n \nऔर देवता चित्त न धरई।\nहनुमत सेइ सर्ब सुख करई।।\n \nसंकट कटै मिटै सब पीरा।\nजो सुमिरै हनुमत बलबीरा।।\n \nजै जै जै हनुमान गोसाईं।\nकृपा करहु गुरुदेव की नाईं।।\n \nजो सत बार पाठ कर कोई।\nछूटहि बंदि महा सुख होई।।\n \nजो यह पढ़ै हनुमान चालीसा।\nहोय सिद्धि साखी गौरीसा।।\n \nतुलसीदास सदा हरि चेरा।\nकीजै नाथ हृदय मंह डेरा।। \n \nदोहा :\n \nपवन तनय संकट हरन, मंगल मूरति रूप।\nराम लखन सीता सहित, हृदय बसहु सुर भूप।।"
    }
  ]
}