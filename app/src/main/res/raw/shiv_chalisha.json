{
  "array": [
    {
      "title": "श्री शिव चालीसा",
      "desc": "।।दोहा।।\n \nश्री गणेश गिरिजा सुवन, मंगल मूल सुजान।\nकहत अयोध्यादास तुम, देहु अभय वरदान॥\n\nजय गिरिजा पति दीन दयाला। सदा करत सन्तन प्रतिपाला॥\nभाल चन्द्रमा सोहत नीके। कानन कुण्डल नागफनी के॥\nअंग गौर शिर गंग बहाये। मुण्डमाल तन छार लगाये॥\nवस्त्र खाल बाघम्बर सोहे। छवि को देख नाग मुनि मोहे॥\nमैना मातु की ह्वै दुलारी। बाम अंग सोहत छवि न्यारी॥\nकर त्रिशूल सोहत छवि भारी। करत सदा शत्रुन क्षयकारी॥\nनन्दि गणेश सोहै तहँ कैसे। सागर मध्य कमल हैं जैसे॥\nकार्तिक श्याम और गणराऊ। या छवि को कहि जात न काऊ॥\nदेवन जबहीं जाय पुकारा। तब ही दुख प्रभु आप निवारा॥\nकिया उपद्रव तारक भारी। देवन सब मिलि तुमहिं जुहारी॥\nतुरत षडानन आप पठायउ। लवनिमेष महँ मारि गिरायउ॥\nआप जलंधर असुर संहारा। सुयश तुम्हार विदित संसारा॥\nत्रिपुरासुर सन युद्ध मचाई। सबहिं कृपा कर लीन बचाई॥\nकिया तपहिं भागीरथ भारी। पुरब प्रतिज्ञा तसु पुरारी॥\nदानिन महं तुम सम कोउ नाहीं। सेवक स्तुति करत सदाहीं॥\nवेद नाम महिमा तव गाई। अकथ अनादि भेद नहिं पाई॥\nप्रगट उदधि मंथन में ज्वाला। जरे सुरासुर भये विहाला॥\nकीन्ह दया तहँ करी सहाई। नीलकण्ठ तब नाम कहाई॥\nपूजन रामचंद्र जब कीन्हा। जीत के लंक विभीषण दीन्हा॥\nसहस कमल में हो रहे धारी। कीन्ह परीक्षा तबहिं पुरारी॥\nएक कमल प्रभु राखेउ जोई। कमल नयन पूजन चहं सोई॥\nकठिन भक्ति देखी प्रभु शंकर। भये प्रसन्न दिए इच्छित वर॥\nजय जय जय अनंत अविनाशी। करत कृपा सब के घटवासी॥\nदुष्ट सकल नित मोहि सतावै । भ्रमत रहे मोहि चैन न आवै॥\nत्राहि त्राहि मैं नाथ पुकारो। यहि अवसर मोहि आन उबारो॥\nलै त्रिशूल शत्रुन को मारो। संकट से मोहि आन उबारो॥\nमातु पिता भ्राता सब कोई। संकट में पूछत नहिं कोई॥\nस्वामी एक है आस तुम्हारी। आय हरहु अब संकट भारी॥\nधन निर्धन को देत सदाहीं। जो कोई जांचे वो फल पाहीं॥\nअस्तुति केहि विधि करौं तुम्हारी। क्षमहु नाथ अब चूक हमारी॥\nशंकर हो संकट के नाशन। मंगल कारण विघ्न विनाशन॥\nयोगी यति मुनि ध्यान लगावैं। नारद शारद शीश नवावैं॥\nनमो नमो जय नमो शिवाय। सुर ब्रह्मादिक पार न पाय॥\nजो यह पाठ करे मन लाई। ता पार होत है शम्भु सहाई॥\nॠनिया जो कोई हो अधिकारी। पाठ करे सो पावन हारी॥\nपुत्र हीन कर इच्छा कोई। निश्चय शिव प्रसाद तेहि होई॥\nपण्डित त्रयोदशी को लावे। ध्यान पूर्वक होम करावे ॥\nत्रयोदशी ब्रत करे हमेशा। तन नहीं ताके रहे कलेशा॥\nधूप दीप नैवेद्य चढ़ावे। शंकर सम्मुख पाठ सुनावे॥\nजन्म जन्म के पाप नसावे। अन्तवास शिवपुर में पावे॥\nकहे अयोध्या आस तुम्हारी। जानि सकल दुःख हरहु हमारी॥\n॥दोहा॥\nनित्त नेम कर प्रातः ही, पाठ करौं चालीसा।\nतुम मेरी मनोकामना, पूर्ण करो जगदीश॥\nमगसर छठि हेमन्त ॠतु, संवत चौसठ जान।\nअस्तुति चालीसा शिवहि, पूर्ण कीन कल्याण॥"
    }
  ]
}